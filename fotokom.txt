Aby dobrze zrozumieć działanie tego programu należy zapoznać się z zasadą działania zjawiska fotoelektrycznego zewnętrznego. Z tego powodu zamieszczamy tutaj krótkie wprowadzenie, z którym warto się zapoznać przed skorzystaniem z naszego programu.

Zjawisko fotoelektryczne zewnętrzne polega na “wyrzucaniu” elektronów z powierzchni danego ciała pod wpływem padającego na nie promieniowania elektromagnetycznego (światła/kwantu promieniowania) o odpowiedniej częstotliwości. Nie każde światło może wybić elektron - zależy to przede wszystkim od częstotliwości wybranego promieniowania oraz materiału, z którego wykonany jest przedmiot (na który pada światło). Energia padającego kwantu promieniowania musi być na tyle wysoka, aby pokonać pracę wyjścia elektronu z danego ciała (gdzie pracą wyjścia nazywamy najmniejszą energię, której potrzebuje elektron danego ciała, aby opuścił je i stał się elektronem swobodnym). Jeden foton może wybić tylko jeden elektron, więc cała energia tego fotonu musi zostać zużyta na jedno zderzenie - zatem jeśli energia kwantu promieniowania jest wyższa niż praca wyjścia elektronu z danego przedmiotu, to resztka energii zostanie zużyta na nadanie elektronowi energii kinetycznej, dzięki której dany elektron swobodny będzie mógł się poruszać. Najniższą częstotliwość wywołującą efekt fotoelektryczny nazywamy częstotliwością graniczną - w takim wypadku elektron zostanie wybity z przedmiotu, lecz nie zostanie mu nadana mu energia kinetyczna.
Przykładem wykorzystania tego zjawiska w praktyce jest fotokomórka.

Fotokomórka w uproszczeniu jest bańką próżniową, w której znajdują się dwie elektrody: anoda oraz tak zwana fotokatoda, która w rzeczywistości jest napyloną na wewnętrznej ściance bańki warstwą metalu alkalicznego (najczęściej w tym celu wykorzystuje się cez ze względu na niską wartość pracy wyjścia). Z metalu pod wpływem odpowiednio dobranego promieniowania elektromagnetycznego są emitowane elektrony, które uderzając w anodę (znajdującą się naprzeciwko fotokatody) zamykają obwód elektryczny. Prąd płynący w takim układzie nazywamy fotoprądem, a emitowane w zjawisku fotoelektrycznym elektrony - fotoelektronami.
W budowie fotokomórki należy oczywiście uwzględnić pracę wyjścia metalu alkalicznego wykorzystywanego jako fotokatodę oraz częstotliwości promieniowania na jakie chcemy go wystawić, ponieważ jak opisano wyżej, w układzie elektrycznym, w którego skład wchodzi fotokomórka, prąd popłynie tylko w określonych warunkach.


Przedstawiony tu program ma za zadanie zasymulowanie wyżej opisanego zjawiska dla wybranych przez użytkownika parametrów. Użytkownik zostanie zapytany o podanie rodzaju promieniowania oraz metalu, na które ma ono padać. Program zgodnie z podanym wcześniej opisem przeanalizuje przykład i zwróci informację czy dla danego układu zajdzie zjawisko fotoelektryczne zewnętrzne. Ponadto, program zwróci częstotliwość graniczną danego metalu oraz obliczy jaką maksymalną energię kinetyczną oraz maksymalną prędkość może mieć wybity z niego elektron. Na zapytanie użytkownika program może wyświetlić dane z bibliotek (zarówno dotyczącej promieniowania jak i prac wyjścia metali). Na koniec można wyświetlić bibliografię zawierającą źródła danych, wzorów czy informacji, na podstawie których program ten został napisany. Życzymy miłej zabawy. :)
