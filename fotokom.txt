Aby zrozumieć działanie programu należałoby zrozumieć działanie zjawiska fotoelektrycznego zewnętrznego. W pewnym układzie następuje wyrzucanie elektronów z powierzchni danego ciała stałego pod wpływem padającego na nie światła (promieniowania). Działa to w następujący sposób: gdy energia padającego kwantu promieniowania jest odpowiednio duża, pokonuje pracę wyjścia i może nadać elektronowi energię kinetyczną, dzięki której dany elektron swobodny może się poruszać. Należy pamiętać, że jeden foton może wybić tylko jeden elektron, ponieważ cała energia fotonu zostaje w tym celu zużyta. Nie każde światło może wybić elektron. Zależy to przede wszystkim od częstotliwości wybranego promieniowania oraz materiału z którego wykonany jest przedmiot na który pada światło. Częstotliwość graniczna to najniższa częstotliwość wywołująca efekt fotoelektryczny.


Przykładem wykorzystania zjawiska fotoelektrycznego w praktyce jest fotokomórka. 


Fotokomórka w uproszczeniu jest bańką próżniową, w której znajdują się dwie elektrody: anoda oraz tak zwana fotokatoda, która w rzeczywistości jest napyloną na wewnętrznej ścianie bańki warstwą metalu alkalicznego - najczęściej w tym celu wykorzystuje się cez. Z metalu pod wpływem odpowiednio dobranego promieniowania elektromagnetycznego są emitowane elektrony, które uderzając w anodę (znajdującą się naprzeciwko fotokatody) zamykają obwód elektryczny. Prąd płynący w takim układzie nazywamy fotoprądem, a emitowane w zjawisku fotoelektrycznym elektrony - fotoelektronami. 
W budowie fotokomórki należy oczywiście uwzględnić pracę wyjścia metalu alkalicznego wykorzystywanego jako fotokatodę oraz częstotliwości promieniowania na jakie chcemy go wystawić, ponieważ, jak opisano wyżej, w układzie elektrycznym, w którego skład wchodzi fotokomórka prąd popłynie tylko w określonych warunkach.
Ten program zaprezentuje działanie wyżej opisanego zjawiska. Wystarczy, że użytkownik odpowie na pytania zgodnie z zawartością wyświetlonych bibliotek, a program obliczy czy zjawisko dla podanych zmiennych zajdzie.